---
title: 'TEKMOVALNI PRAVILNIK ZA DRŽAVNO PRVENSTVO V PROSTIH PRELETIH'
date: '2020-10-26'
---

# TEKMOVALNI PRAVILNIK ZA DRŽAVNO PRVENSTVO V PROSTIH PRELETIH

## Uvod

Državno prvenstvo v jadralnem padalstvu v prostih preletih je
tekmovanje, ki se odvija na področju Evropske unije. Štejejo najboljši
trije leti. Državno prvenstvo je pod okriljem Komisije za jadralno
padalstvo in zmajarstvo pri LZS.

Tekmovalci lahko v sezoni tekmujejo samo za eno društvo. V kolikor
tekmovalec med sezono zamenja društvo, se rezultati pred menjavo
brišejo.

## Pogoji za udeležbo

- Pilot mora biti član društva, ki je član LZS,
- Pilot mora objaviti let na spletni strežnik, ki je za to tekmovanje določen s strani komisije za jadralno padalstvo in zmajarstvo pri LZS in se mora strinjati in upoštevati vse varnostne ukrepe, ki jih zadaja uredba za prosto letenje z jadralnimi padali,
- Društvo oziroma pilot mora posredovati vse podatke, ki so potrebni za obdelavo osebnih podatkov za namene tega tekmovanja.

## Obveznosti tekmovalcev

- obvezna uporaba standardizirane čelade po EN 966, sedeža po EN 1651, jadralnega padala po EN 926/2 ter reševalnega padala,
- tekmovalci mlajši od 18 in starejši od 16 let potrebujejo pisno privolitev vsaj enega starša ali zakonitega zastopnika,
- dovoljenje pilota jadralnega padala.

## Izvedba tekmovanja

Tekmovanje se začne 1. 10. in traja do 30. 9. naslednjega leta. Državno
prvenstvo v prostih preletih poteka na spletu, kjer se beležijo leti
tekmovalcev in trenutni rezultati. Udeleženec tekmovanja je vsak član
LZSja, ki naloži vsaj en let znotraj Evropske unije na spletni strežnik,
ki je določen s strani LZSja. Štejejo trije najbolje točkovani leti na
območju Evropske unije.

Let tekmovalec naloži na spletno stran [xcglobe.com](http://xcglobe.com/)

## Točkovanje

Leti preko treh točk se vrednotijo s faktorjem 1.0, leti v trikotniku s
1.2 in leti v FAI trikotniku s 1.4. Štejejo samo leti s veljavno
G-record oznako. Leti, pri nalaganju na strežnik, ne smejo biti starejši
od desetih dni.
